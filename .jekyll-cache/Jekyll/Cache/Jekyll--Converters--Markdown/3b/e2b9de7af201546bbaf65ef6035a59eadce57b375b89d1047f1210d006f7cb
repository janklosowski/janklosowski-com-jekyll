I"Z
<p>Dla większości osób w mojej bańce, a jeśli czytasz ten tekst to również do niej należysz, obecne Wybory są rodzajem gry koordynacyjnej. Według definicji, w grze koordynacyjnej gracze wybierają spośród kilku opcji, spośród których co najmniej dwie są atrakcyjne, i wygrywają jeśli dokonają zgodnie tego samego wyboru.</p>

<p>Jako, że w tej konkretnej grze nie mamy pełnej wiedzy o ruchach pozostałych graczy, nie jest możliwe osiągnięcie równowagi Nasha, a więc do ostatniej chwili wielu stara się określić lokalny punkt Schellinga. Drugie z tych pojęć ma znaczenie w naszym kontekście, a nie jest łatwe do odszukania w języku polskim, więc luźno z angielskiej Wiki:</p>

<p>W teorii gier punkt centralny (lub punkt Schellinga) to rozwiązanie, które ludzie wybierają domyślnie w sytuacji braku komunikacji. Koncepcję tę wprowadził amerykański ekonomista Thomas Schelling w swojej książce The Strategy of Conflict (1960). Schelling stwierdza, że „człowiek może często uzgodnić swoje zamiary lub oczekiwania z innymi, jeśli wie, że ten drugi próbuje zrobić to samo”, w taki sposób, że ich działanie zbiegną się w tzw. punkcie centralnym, który dla większości będzie miał dobrą rozpoznawalność, mimo, że niekoniecznie jest to rozwiązanie ostateczne lub najlepsze.</p>

<p>Jeśli przed tymi wyborami czujesz się zagubiony, niepewny i skołowany, to jest właśnie natura gier koordynacyjnych. Zagadka weekendowa:</p>

<p>Wybierz osobę mieszkającą na drugim końcu miasta. Wszystkie formy komunikacji elektronicznej są na podsłuchu, a wasze mieszkania zostały zajęte przez funkcjonariuszy Służb Bezpieczeństwa. W jakim miejscu szukałbyś tej osoby wiedząc, że ona również stara się znaleźć ciebie? Jeśli udało wam się pomyśleć o tym samym miejscu, to właśnie wasz punkt Schellinga.</p>

<p>Podobno “w pierwszej turze należy głosować zgodnie z sercem”.  Jednocześnie dla większości rozwiązujących powyższą zagadkę będzie dosyć oczywiste, że punkt Schellinga to najczęściej nie “moje ukochane miejsce w mieście” i jeśli zależy nam na skutecznym spotkaniu, należy uwzględnić proces decyzyjny drugiej osoby.</p>

<p>Za każdym razem kiedy żałuję, że wybory polityczne to nie konkurs piękności, zrzucam winę na brak elementów teorii gier w programie edukacji. A szkoda, bo to dział matematyki, z którego ćwiczenia nie tylko nadają się już dla dzieci na wczesnych etapach nauczania, ale też są zaskakująco pomocne w oswajaniu chaosu otaczającego świata.</p>

<p>Powodzenia w szukaniu punktu Schellinga.</p>
:ET