---
layout: 	   redirect
title:  	   "Bitcoin to projekt polityczny &#8629;"
date:   	   2020-12-28 14:31:21
category: 	   pl
permalink:     /bitcoin-to-projekt-polityczny/
redirect_url:  https://www.facebook.com/janklosowski/posts/10158986731317442
excerpt:	   "Dochodzimy powoli do momentu gdy Bitcoin zostaje zaakceptowany jako trwały element pejzażu i zamiast dyskutować o technikaliach – tak jakby ludzie powszechnie rozumieli jak działa obecny system momentalny – możemy porozmawiać o tym co istotne. Dla większości to jak działa blockchain, ma takie znaczenie jak dla pasażera autobusu to jak działa silnik spalinowy."
---
Rok temu uruchomiłem serwis automatyzujący najbezpieczniejszą metodę inwestowania w Bitcoina. Strona główna https://deltabadger.com opisuje działanie "uśredniania kosztu dolarowego", więc  tym razem nie będę się powtarzał.

Serwis dojrzewał przez ostatni rok po godzinach i ma się nieźle. Feedback od użytkowników jest pozytywny i przybywa ich wykładniczo. Oczywiście pomaga fakt, że nikt kto w tym roku uruchomił usługę nie może narzekać na efekty, ale "uśrednianie do Bitcoina" to projekt o dużo szerszym horyzoncie i znaczeniu. Z moich kilku całkowicie własnych projektów, żaden nie dawał mi takiego poczucia, że powstaje coś potrzebnego.
Uważam, że każda z osób czytających ten wpis powinna rozważyć posiadanie skarbonki bitcoinowej, nawet jeżeli miałby to być słoik na drobniaki. Trzymanie od 2-5% oszczędności gotówkowych w Bitcoinie nie jest ryzykiem tylko ubezpieczeniem. Dokładnie tyle rok do roku zabiera inflacja i jest to strata gwarantowana.

Dochodzimy powoli do momentu gdy Bitcoin zostaje zaakceptowany jako trwały element pejzażu i zamiast dyskutować o technikaliach – tak jakby ludzie powszechnie rozumieli jak działa obecny system momentalny – możemy porozmawiać o tym co istotne. Dla większości to jak działa blockchain, ma takie znaczenie jak dla pasażera autobusu to jak działa silnik spalinowy.

Bitcoin od samego początku jest projektem politycznym. Zmiana którą wprowadza to nie technologiczna optymalizacja tylko reorganizacja jednego z najważniejszych protokołów sklejających cywilizację jakim jest pieniądz. Takich kluczowych protokołów nie ma wiele: pismo, notacja matematyczna, prawo międzynarodowe, skala dwunastodźwiękowa… o tym poziomie abstrakcji mówimy jeśli chcemy coś naprawdę zrozumieć jego znaczenie.
Pieniądz jest jednym z najmocniejszych narzędzi władzy, a inflacja najważniejszym podatkiem. Inflacja każdego dnia transferuje tę władzę od kupujących do sprzedających; od nie posiadających do posiadających; od tych znajdujących się dalej od "drukarki" banku centralnego do tych znajdujących się bliżej. W skrócie: inflacja jest jednym z głównych powodów zwiększających się nierówności społecznych. Jest mechanizmem centralizującym zarówno kapitał jak i władzę polityczną.

Inflacji uciekamy przechowując wartość w rzeczach, o ograniczonej podaży. Większość rozumie, że tę funkcję posiadają nieruchomości, złoto, dzieła sztuki i papiery wartościowe. Ich dostępność jest jednak również ograniczona na wielu poziomach: progiem wejścia, regulacjami, wymaganą wiedzą i niską płynnością rynku. Tradycyjnie najbardziej dostępną "przechowalnią wartości" było złoto, ale w cyfrowej ekonomii straciło na użyteczności.
Słyszałeś historie o złotej biżuterii dziadków i srebrnej zastawie po prababci przekazywanej między pokoleniami? Dziś w tym obszarze uniwersalnego nośnika wartości mamy nowego pretendenta. Bitcoin jest aktywem o ograniczonej podaży, demokratycznym, całkowicie gotowym na epokę informacyjną i zmieniającym relację między władzą i obywatelem.

Przede wszystkim jednak daje szansę na bezpośrednie uczestnictwo w światowym rynku wymiany wartości, i demokratyczne korzystanie z jego nieustannego wzrostu.
